<html>
<head>
<title>The Awesome Web</title>
<link rel="stylesheet" type="text/css" href="Stylesheet.css">
</head>
<body>
<h1> The Dark Knight</h1>
<p>Batman is niet het symbool van licht en hoop geworden, niet de ridderlijke hoeder van de samenleving, maar geeft eerder het signaal af dat de enige manier om de corruptie en misdaad te bestrijden wetteloosheid is. Harvey Dent is als dappere officier van justitie wél die koene held die de misdaad binnen het systeem en binnen de regels van de samenleving bestrijdt en daarom doet Batman er alles aan om van hem hét nieuwe rechtschapen symbool van fatsoen in de nog altijd rottende beschaving te maken. Die wordt ondertussen ook bedreigd door een nieuwe vijand: The Joker. 
Het is de Joker niet om geld of macht te doen, maar hij heeft een boodschap: de mens en diens wetten en maatschappelijke systemen zijn in wezen helemaal niet goed, beschaafd of eerlijk. Dat wil hij bewijzen door chaos en angst te verspreiden en de symbolen van menselijke beschaving te ondermijnen of te vernietigen. De Joker is net als Batman een grotesk figuur, meer dan slechts een man. Hij is tegelijk angstaanjagend en charmant, grappig en afstotend, en vooral ook intelligent. 
Op papier (in het script van Nolan en diens broer Jonathan) is de Joker al een fascinerend, complex en duister personage, maar Heath Ledger maakt met een fenomenale acteerprestatie pas echt een onvergetelijk karakter van hem. Elk moment dat hij aanwezig is krijgt hij alle ogen op zijn monsterlijke verschijning gevestigd en laat hij je lachen terwijl je weet dat dat eigenlijk niet zou moeten. Deze psychopaat is ver verwijderd van de clown die Jack Nicholson twintig jaar geleden in Batman speelde. De speculaties rondom een eventuele Oscar zijn niet uit de lucht gegrepen en staan los van zijn overlijden.
In bijna elke andere film zou Ledgers Joker de rest van de film overschaduwen, maar dat gebeurt hier niet. De ontwikkeling van Harvey Dent is minstens zo boeiend en ook de morele problemen van politieman Gordon en Batman doen er niet veel voor onder. De ethische vraagstukken waar dit trio voor komt te staan zouden op zichzelf al een interessante film kunnen opleveren, maar Nolan verweeft de moeilijke kwesties, filosofieën en hun implicaties naadloos met de ene na de andere spannende actiescène.</p> 
</body>
</html>